# Domande Frequenti

## La Fortuna rappresenta i Punti Ferita del personaggio?

No, la Fortuna rappresenta la capacità di un personaggio di sfuggire alla sorte avversa, non misura la capacità fisica di evitare o di assorbire un danno.

Per questo motivo tutti i personaggi nel gioco hanno esattamente sei punti Fortuna: di fronte al fato sono tutti uguali!

Usando la Fortuna in un conflitto introduci un grado di incertezza finito: quando i punti di una delle due parti sono esauriti il conflitto è sicuramente terminato a suo sfavore.

È solo un modo per introdurre uno scontro a turni in un gioco basato completamente sull'oracolo, ma ricorda sempre che ci sono altre due modalità di risoluzione: il conflitto a singola interrogazione e la risoluzione delle singole azioni tramite l'Oracolo.

## È possibile calibrare uno scontro regolando i punti Fortuna?

Non c'è nulla nelle meccaniche del gioco che impedisce di usare meno o più punti Fortuna per definire un personaggio. Se vuoi calibrare un incontro in questo modo, certamente puoi farlo.

Tieni solo a mente che stai di fatto decidendo che quel personaggio è sfortunato o particolarmente fortunato, non gli stai assegnando alcuna prestanza fisica o resistenza maggiore!

Io ti consiglio di abbracciare la Fortuna per quello che è e di affrontare il conflitto con sportività!

## Come avviene il conflitto contro più avversari?

Dipende primariamente dal contesto della situazione in gioco, ma una possibile tecnica è quella di trattare una turba di avversari come un singolo "personaggio", tenendo in conto delle sue caratteristiche come Concetto e Abilità. Tieni anche conto che una possibile Fragilità di un personaggio simile può essere proprio la sua "numerosità": più membri di una turba, più è difficile coordinare le azioni!

## Che differenza c'è tra iniziare con una scena drammatica e impostare una "cornice di avventura"?

Pensa alla "cornice" come una missione generata casualmente usando la classica [Regola delle 5 W](https://it.wikipedia.org/wiki/Regola_delle_5_W) modificata in modo che il "Quando" sia sostituito da un "Come" e aggiungendo l'Ostacolo. Questo metodo fornisce una premessa circostanziata che può innescare la tua fantasia avendo già presente obiettivi e mandanti della missione. 

Iniziare da una scena drammatica è un vecchio trucco preso in prestito da narrativa e cinema e spesso utilizzato dal gioco di ruolo solitario: è più facile prendere le mosse da una situazione dinamica che da una statica.

Pensa alla scena di apertura de "I predatori dell'arca perduta": Indiana Jones si avventura nel tempio dell'idolo d'oro e deve superare trappole ed enigmi. Il mistero e la tensione sono palpabili e ogni mossa del personaggio è un rischio. Quanto sarebbe stato altrettanto efficace vedere Indiana Jones seduto nel suo salotto che consulta un libro?

Una scena iniziale tranquilla non è di per sé sconsigliabile, ma fornisce molti meno spunti su cui agganciare la propria aspettativa, ovvero meno elementi su cui interrogare l'oracolo e far proseguire l'azione.

Premessa (o "cornice") e "scena iniziale drammatica" ovviamente non si escludono a vicenda, ma possono essere usati anche in alternativa per dare un calcio d'inizio all'avventura.

## Cosa si intende per "poni una domanda chiusa per risolvere ciascuna azione" come alternativa alle regole di "Danno & Fortuna"?

È una modalità intermedia tra usare una sola domanda domanda per risolvere l'intero conflitto e usare la meccanica più "giocosa" del combattimento a punti classico. 

Letteralmente ogni azione è risolta interrogando l'oracolo. Per esempio, il tuo protagonista si trova a ingaggiare uno scontro a fuoco in una fabbrica chimica abbandonata ponendo la seguente sequenza di domande:

- "Riesco a prendere riparo dietro al muro?" Sì, ma... *la tua linea di tiro non è pulita, hai svantaggio*
- "Miro l'avversario, riesco a mettere a segno il primo colpo" No, ma... *interrompi la sua linea di tiro dandoti vantaggio al prossimo colpo*
- "Sparo al container di scorie sopra l'avversario, faccio c'entro?" Sì, e... *le scorie lo investono in pieno mettendolo fuori combattimento*

È una modalità in forma più libera, ma anche più imprevedibile negli esiti.

## È possibile tirare tre o più Dadi Chance o Rischio al tiro?

No, Loner è limitato a massimo due Dadi Chance oppure due Dadi Rischio per tiro se entra in gioco un Vantaggio o uno Svantaggio.

Se in una situazione incorrono più tag positivi o negativi (inclusi quelli derivati dai tratti dei personaggi e quelli situazionali, nonché l'attrezzatura), questi non determinano dadi aggiuntivi ulteriori.

Allo stesso modo la compresenza in scena di un tag positivo e di uno negativo li annulla a vicenda.

In sintesi:
- Uno o più tag positivi al netto di quelli negativi: si tira con Vantaggio, due Dadi Chance e un Dado Rischio.
- Uno o più tag negativi al netto di quelli positivi: si tira con Svantaggio, due Dadi Rischio e un Dado Chance.
- I tag positivi e negativi si controbilanciano (annullano) a vicenda: si tira un Dado Chance e un Dado Rischio.

